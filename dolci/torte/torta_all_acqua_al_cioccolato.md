# ***Torta all'acqua al cioccolato***

- Acqua 335g
- Farina 225g
- Zucchero 200g
- Cioccolato fondente 80g
- Lievito in polvere per dolci 16g
- Olio di semi 80g


Per preparare la torta all’acqua al cioccolato per prima cosa iniziate tritando il cioccolato finemente. Riponete quindi le scaglie di cioccolato in una ciotolina e tenete da parte. Prendete ora un tegame da bordi alti e versate l’acqua. Fate scaldare a fuoco dolce. Quando l’acqua comincia a riscaldare, aggiungete lo zucchero e, aiutandovi con una frusta a mano, mescolate bene lo zucchero per farlo sciogliere.

Una volta sciolto lo zucchero, continuando a mescolare, aggiungete anche il cioccolato in scaglie precedentemente preparato. Continuate a mescolare gli ingredienti in modo energico con le fruste a mano per evitare la formazione di grumi. Il calore aiuterà a sciogliere gli ingredienti nell’acqua. Quando gli ingredienti saranno totalmente amalgamati e privi di grumi versate il composto in una ciotola dai bordi alti o nella tazza di un frullatore.

A questo punto prendete un frullatore ad immersione e frullate finemente tutti gli ingredienti nella ciotola. Quindi lasciate raffreddare a temperatura ambiente. Dopodichè prendete una ciotola e setacciate la farina e il lievito.

Quando il composto di cioccolato e zucchero si sarà raffreddato versatelo nella ciotola con la farina, in tre volte avendo cura di mescolarlo energicamente con la frusta a mano per evitare la formazione di grumi e ottenere così un composto omogeneo. Procedete versando l’olio a filo.

Continuate a mescolare gli ingredienti.nfine imburrate e foderate una tortiera da 22 cm di diametro con la carta forno e versatevi il composto ottenuto. Infornate in forno statico preriscaldato a 180°C per 50 minuti. Una volta cotta, sformate la torta e lasciatela raffreddare completamente su una gratella. Potete spolverizzarla con zucchero a velo prima di servire.
